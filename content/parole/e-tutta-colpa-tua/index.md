---
title: "È tutta colpa tua"
date: 2016-12-18
description: "Alla fine, è tutta colpa di mio papà."
summary: "Alla fine, è tutta colpa di mio papà."
tags: ["pensieri", "papà", "fotografia"]
---

Ho cominciato a fotografare per merito di mio padre.

Per oltre vent'anni, ogni mattina, Egidio Mondini detto Egis (che poi sarebbe stato il suo vero nome, ma questa è un'altra storia) ha alzato la serranda della Pronto Photo Service snc, laboratorio fotografico professionale al numero 4 di Via Rasori a Milano. Una vita tra rullini e camera oscura al servizio delle agenzie di moda, dei giornali e delle fiere nella Milano da bere di quegli anni.
Ricordo bene la passione per il lavoro che si traduceva in giornate senza fine e l'orgoglio per quella attività creata dal nulla che arrivò presto ad avere il meritato successo.

Poi venne il digitale e tutto cambiò: gli investimenti necessari per adeguarsi alle nuove tecnologie erano troppo costosi e il grande pubblico iniziò a stampare sempre meno, o a farlo all'interno dei grandi centri commerciali 'che costa meno, tanto una foto è una foto'.
I laboratori storici di Milano, così come quelli di tutta Italia, piano piano iniziarono a chiudere uno dopo l'altro e mio padre decise di vendere l'attività prima che fosse troppo tardi.
Fu una scelta molto sofferta ma si rivelò azzeccata, riuscendo a contenere i danni indotti dalla rivoluzione digitale di cui tanto oggi si continua a parlare.

Durante tutto quel periodo, non ho mai scattato una sola foto. Mi piaceva sfogliare gli album di cui casa nostra era piena e, talvolta, visitare una mostra di qualche grande fotografo, ma mai uno scatto. Quando mio padre morì io e mia mamma dovemmo metter mano alle sue cose, un passaggio tanto necessario quanto doloroso: presi ciò che era rimasto della sua attrezzatura, portai a casa la sua ultima macchina, una Nikon D100, e misi tutto il resto nel ripiano più alto dell'armadio.
Cominciai a giocare con quell'oggetto - mi sembrava un bel modo di ricordare papà - e qualche mese dopo decisi, senza quasi accorgermene, di iscrivermi a un corso di fotografia. Sono passati cinque anni, una nuova attrezzatura, un paio di altri corsi e, soprattutto, migliaia di scatti: pochi belli, qualcuno decente, la maggior parte da dimenticare.

Ieri ho riaperto quell'armadio e, per la prima volta, ho visto cosa era appoggiato sul ripiano più alto: una Olympus OM-1 con le sue ottiche, una Mamiya C330 Professional (che fascino) e la Bencini Comet II del 1951, appartenuta ad Alcide Mondini, mio nonno.
Ed eccolo qui il mio primo proposito per il 2017: tirare a lustro quegli oggetti e rimetterli in funzione per onorare ancora una volta il ricordo di mio padre attraverso questa straordinaria passione che è nata grazie a lui.

![](images/Oldie10.jpg)
![](images/Oldie13.jpg)
![](images/Oldie8.jpg)
![](images/Oldie7.jpg)
![](images/Oldie11.jpg)
![](images/Oldie2.jpg)