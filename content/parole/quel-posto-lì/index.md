---
title: "Quel posto lì, insomma."
date: 2022-12-13
description: "Ciascuno ha un posto nel mondo ed è proprio quello lì."
summary: "Ciascuno ha un posto nel mondo ed è proprio quello lì."
tags: ["pensieri", "leguigno", "appennino reggiano"]
---

Puoi essere medico, ingegnere, cuoco, manager o trattorista. Puoi lavorare a dieci metri di distanza o nell’altro capo del mondo. Puoi essere sposato, fidanzato da anni, single per scelta o circostanza. Puoi essere tranquillo, sereno o un’anima fragile in costante tensione. Puoi passarci per caso una volta all’anno o abitarci da una vita.

Ma sai che nel momento in cui ci metti piede, ti senti a casa.
Tiri finalmente il fiato perché tra le sue strade non serve fingere: puoi essere te stesso e va bene così. Ti senti in equilibrio col mondo. Sai che qualsiasi cosa succeda, qualsiasi cazzata tu faccia, ci sarà sempre qualcuno con cui bere una birra, disposto ad ascoltarti.

In quel posto lì ci sei cresciuto (anche se magari abitavi a 205 km di distanza), ti ci sei sposato, ci hai seppellito tuo padre.
Tra quelle strade, tra quelle case c’è la tua storia e le tue radici: i nonni, tuo zio portato via dai tedeschi ma poi tornato a casa, gli amici di una vita, quelli persi e quelli ritrovati, gli amori di un’estate, le parole non dette e quelle di cui ti sei magari pentito. Ogni centimetro di strada ha una storia da raccontare, un ricordo da condividere, una colonna sonora in sottofondo.

Auguro a tutti di trovare questo posto, come io ho trovato il mio. Non è detto che sia facile, l’importante è non smettere mai di cercare.
