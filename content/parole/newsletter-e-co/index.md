---
title: "Newsletter & co."
date: 2022-12-19
description: "Negli ultimi anni, le newsletter sono tornate ad essere uno strumento centrale sia per i creatori di contenuti che per i fruitori. Queste le mie preferite."
summary: "Negli ultimi anni, le newsletter sono tornate ad essere uno strumento centrale sia per i creatori di contenuti che per i fruitori. Queste le mie preferite."
tags: ["newsletter", "email", "slow journalism"]
---

Negli ultimi anni, le newsletter sono tornate ad essere uno strumento centrale per i creatori di contenuti, anche grazie al successo di strumenti dedicati come Substack.
Parallelamente, i consumatori si sono accorti di non voler sempre dipendere dagli algoritmi per la scelta dei contenuti da fruire e hanno maturato la volontà di riservare uno spazio di maggior qualità nella propria dieta informativa.

Per quanto mi riguarda, diverse newsletter sono ormai parte della mia routine: mi piace ricavarmi un'ora di tempo, se possibile il sabato o la domenica mattina, nella quale mi siedo con il tablet in mano e una tazza di caffè fumante accanto.

Queste sono, ad oggi, le mie preferite:

- [Mostly Weekly | Antonio Dini](https://antoniodini.com/mostly-weekly/): seguo Antonio dai tempi dei blog e di FriendFeed e, con gli anni, gran parte dei miei interessi si sono sovrapposti ai suoi. La sua newsletter settimanale è un elenco, curato e ricchissimo, di link e materiale dei più disparati argomenti: cultura informatica, musica, libri, reportage e approfondimenti giornalistici e perfino un dizionario tematico di giapponese. Esce settimanalmente, tendenzialmente la domenica mattina.
- [Guerre di Rete | Carola Frediani](https://guerredirete.substack.com/): la newsletter di Carola Frediani e del suo team raccoglie le principali notizie della settimana in ambito cybersecurity. A Marzo 2022, il progetto si è ingrandito con l'omonimo sito indipendente e no-profit. Come [spiegano](https://www.guerredirete.it/il-progetto/) gli autori:
  > Guerre di Rete si sviluppa intorno al modello dello “slow journalism”, non rincorrendo la notizia giornaliera ma cercando di dare senso e completezza alle storie e alle vicende più significative, in maniera trasparente e con toni misurati e distaccati.
  > Vogliamo raccontare i temi cyber in modo giornalistico, cercando di inserire all’interno del panorama esistente un modello di informazione ispirato ai principi di accuratezza, verifica delle fonti e originalità. Vogliamo informare in modo chiaro ed esaustivo, alimentando un dibattito attento e consapevole su quello che oggi si definisce cybersicurezza.
- [Il pensiero lungo | Martino Pietropoli](https://martinopietropoli.substack.com/): Martino Pietropoli è architetto, fotografo, docente universitario, illustratore. La sua newsletter, settimanale come le precedenti, tratta i cosiddetti *pensieri lunghi*, quelli più complessi e che vale la pena esplorare in profondità. Date un'occhiata all'archivio e aprite qualche numero a caso: Bianco, Oscillazione, Scrivere sono alcuni dei titoli che troverete e che racchiudono spunti di riflessione affascinanti e mai banali. 
* [La lettera di [mini]marketing | Gianluca Diegoli](https://lettera.minimarketing.it/): Gianluca si occupa di marketing (digitale) sia come consulente che come docente allo IULM di Milano. Ha un blog dal 2004 e la sua newsletter, che esce tutti i venerdì alle 9, ne è uno spin off. Anche se, come me, non vi occupate direttamente di marketing, il marketing si occupa costantemente di voi ed è quindi cosa buona e giusta conoscerne meglio i meccanismi. Gianluca, credetemi, ne sa a pacchi.
* [La cultura del dato | Stefano Gatti](https://stefanogatti.substack.com/): dalla scorsa primavera [lavoro](https://www.lucamondini.it/cv/) su temi come knowledge management e intelligenza artificiale applicata ai processi aziendali. Una delle mie fonti è proprio la newsletter di Stefano Gatti, oggi responsabile della funzione Data & Analytics di Nexi. Mi piace perché la leggi in meno di 200 secondi ma, volendo, puoi approfondirne i link per ore. Tratta il mondo dei dati, dell'IA e degli algoritmi, declinandoli in cinque aree tematiche:
  1. Tecnologia (data-engineering)
  2. Data Science
  3. Organizzazione e cultura dei dati e algoritmi nelle aziende e nella società
  4. Investimenti in ambito dati e algoritmi
  5. Etica & regolamentazione & impatto sulla società
* [[tl;rl] | Domitilla Ferrari](http://newsletter.domitillaferrari.com/): Domitilla parla di marketing, di leadership e di un sacco di altre cose interessanti come libri, audiolibri e podcast. La sua newsletter dovrebbe uscire ogni mese ma a volte, purtroppo, non è sempre così. L'acronimo nel titolo, tl;rl. sta per _too long, read later_ che è innanzitutto un buon consiglio: diamoci il tempo necessario ad apprezzare i contenuti di valore.

Oltre a queste, sono iscritto anche ad altre newsletter che mi aiutano a sintetizzare i contenuti di interesse e le notizie principali della settimana:

* [NOEMA Magazine](https://www.noemamag.com/newsletter/): NOEMA Magazine è la rivista del [Berggruen Institute](https://www.berggruen.org/), un think tank con sede a Los Angeles, ed esplora le trasformazioni che plasmano il nostro mondo. Ci trovate saggi, interviste, reportage e video che oscillano tra la tecnologia, la filosofia, la geopolitica e l'economia. Una delle mie riviste preferite. Esce il sabato mattina.
* [Internazionale - La settimana](https://www.internazionale.it/newsletter): gli articoli della settimana di Internazionale. Nulla da aggiungere.
* [Studio Bulletin](https://www.rivistastudio.com/newsletter/): Studio è una rivista italiana di attualità, cultura e stili di vita. Studio Bulletin è la loro sintesi settimanale, in uscita il sabato.
* [Il Tascabile](https://www.iltascabile.com/newsletter/): il Tascabile è la rivista online di Treccani. La loro newsletter settimanale contiene, oltre a un riepilogo degli articoli pubblicati durante la settimana, la parola della settimana e una selezione di articoli tratti dall’archivio della rivista.
* [TLDR](https://tldr.tech/) (EN): TLDR è una newsletter quotidiana (esce all'ora di pranzo), contenente link alle principali notizie in ambito Big Tech & Startups, Science & Futuristic Technology, Programming, Design & Data Science.
* [The Batch](https://www.deeplearning.ai/the-batch/) (EN): è la newsletter settimanale di Deeplearning.ai, l'azienda guidata da Andrew Ng che si occupa di formazione in ambito Intelligenza Artificiale. Durante la scorsa estate ho frequentato una specializzazione in Machine Learning organizzata da loro e mi sono piaciuti sia per contenuti che per l'approccio. La newsletter raccoglie le notizie settimanali nel mondo della IA.