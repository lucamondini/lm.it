---
title: "LLM e memoria"
date: 2025-04-19
description: "Chi segue la serie Severance di Apple TV+ conosce bene l'affascinante e inquietante tema della separazione tra memoria personale e professionale."
summary: "Chi segue la serie Severance di Apple TV+ conosce bene l'affascinante e inquietante tema della separazione tra memoria personale e professionale."
tags: ["intelligenza artificiale", "ia generativa", "memoria", "severance"]
---

Avete presente *Severance* di Apple TV+?

In questa serie, i dipendenti di una misteriosa azienda, la Lumon Industries, accettano di subire un intervento chirurgico per separare nettamente i ricordi della vita privata da quelli della vita lavorativa.

Stamattina ripensavo alla capacità di ChatGPT di utilizzare le precedenti conversazioni come [contesto](https://x.com/sama/status/1910380643772665873) e ho iniziato a pensare alle possibili implicazioni dell’uso esteso della memoria da parte degli LLM. Ho abbozzato questo primo elenco:

**Implicazioni personali**

- **Profondità delle relazioni**: gli LLM con memoria potrebbero diventare interlocutori personali con cui sviluppare una vera e propria storia condivisa. Più tempo trascorriamo con un modello, più questo diventa un compagno che comprende gusti, esigenze, abitudini e stati emotivi, cambiando radicalmente il modo in cui interagiamo con le macchine. Questo aspetto è assai rilevante, considerato che l’uso facciamo degli LLM è [sempre più intimo e personale](https://hbr.org/2025/04/how-people-are-really-using-gen-ai-in-2025).
- **Privacy e vulnerabilità**: la memoria espone inevitabilmente aspetti sensibili della nostra vita personale. Potremmo ritrovarci a condividere con gli LLM informazioni private in modo, a volte, quasi inconsapevole. Cosa succede se questa memoria venisse compromessa da un attacco informatico?
- **Bias amplificati**: memorizzando interazioni passate, i modelli potrebbero rafforzare e amplificare i nostri eventuali bias cognitivi, confermando continuamente le nostre convinzioni pregresse e riducendo lo spazio per punti di vista alternativi.

**Implicazioni professionali**

- **Nuova forma di “Knowledge Management”**: l’uso della memoria negli LLM ridefinisce profondamente il concetto di knowledge management aziendale, creando un archivio vivo e dinamico di informazioni operative e strategiche. Questo potrebbe avere conseguenze positive in termini di produttività e formazione continua, ma anche generare dipendenze difficili da gestire.
- **Governance e compliance**: le aziende dovranno gestire attentamente la governance della memoria: chi avrà accesso a essa, come verrà regolamentato il trasferimento di memoria tra utenti, e come garantire che il trattamento dei dati rispetti pienamente normative come GDPR o European AI Act.
- **Responsabilità e accountability**: se un modello basato sulla memoria prende una decisione aziendale sbagliata, di chi sarà la responsabilità? Sarà sempre più difficile distinguere chiaramente se un errore deriva dalla memoria acquisita dal modello, dal suo allenamento generale o dall’input umano iniziale.

**Implicazioni sociali e culturali**

- **Digital legacy e identità**: la memoria potrebbe portare alla creazione di vere e proprie identità digitali persistenti. Potremmo immaginare LLM che preservano il “ricordo digitale” di una persona anche dopo la sua scomparsa, ponendo interrogativi etici profondi.
- **Dipendenza tecnologica e vendor lock-in radicalizzato**: il lock-in potrebbe diventare fortissimo. Se il valore aggiunto del modello risiederà nella memoria accumulata, potremmo trovarci davanti a utenti impossibilitati o estremamente restii a cambiare provider. Ciò rafforzerebbe enormemente le [posizioni di mercato](https://jeffmorrisjr.substack.com/p/the-new-moat-memory) delle aziende che per prime stabiliscono queste memorie digitali personalizzate, generando un nuovo tipo di monopolio digitale basato sulla memoria.

Tornando a Severance, ho il sospetto che la separazione tra memoria personale e professionale diventerà l’ennesima sfida da affrontare.

Useremo LLM con due contesti e modalità distinte?

Avremo policy specifiche per garantire che nessuna informazione personale influisca sui prompt lavorativi, e viceversa?

Cosa ne pensate?