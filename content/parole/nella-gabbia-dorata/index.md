---
title: "Nella gabbia dorata"
date: "2023-02-28"
description: "Dopo anni con Android e Windows, mi ritrovo immerso nell'ecosistema Apple. Alcune prime considerazioni."
summary: "Dopo anni con Android e Windows, mi ritrovo immerso nell'ecosistema Apple. Alcune prime considerazioni."
tags: 
  - "samsung"
  - "apple"
  - "ecosistema"
---

Dopo alcuni anni di cambio brand, Huawei prima, OnePlus poi, nel 2021 ho abbracciato in toto l'ecosistema Samsung, con il quale, sono sincero, mi sono trovato molto bene.

Il gigante coreano sta lavorando nella direzione giusta: ottimi prodotti, aggiornamenti software frequenti e ben oltre il ciclo di vita medio di uno smartphone (ad oggi, quattro anni di major release e un quinto di security patch), un'esperienza armonica tra i vari dispositivi e, infine, una partnership con Microsoft per migliorare l'integrazione con Windows.  
Le recensioni della linea S23 appena lanciata sul mercato non fanno che confermare questo trend.

Per motivi di lavoro, mi sono ritrovato in meno di una settimana tutti i device della linea Pro di Apple: MacBook Pro, iPhone 14 Pro, iPadPro e relativi accessori, AirPods 2 Pro a cui ho aggiunto un Apple Watch 8. Non ero nuovo al mondo della Mela: ho avuto il primo iPod Touch nel 2007, poi il primo iPad nel 2010 e un iMac è stato sulla mia scrivania per dieci anni buoni (2007 - 2017), ma non avevo mai sperimentato tutto l'ecosistema insieme.

Ecco le cose che mi hanno colpito maggiormente, alcune sono _graziearcà_, me ne rendo conto, ma abbiate pazienza:

* Integrazione tra i dispositivi. Se tra device Samsung le cose funzionano bene, qui siamo su un altro livello: giusto per fare un esempio, poter sbloccare il MacBook e il mio gestore di password attraverso l'orologio è di una comodità mai vista. Date un'occhiata alla [pagina Continuity](https://www.apple.com/it/macos/continuity/) sul sito Apple e vi renderete conto delle potenzialità. A onor del vero, non ho mai avuto un portatile della linea Galaxy Book, quindi la mia esperienza di integrazione tra dispositivi mobili e desktop passava s esclusivamente dall'app [Collegamento al telefono](https://www.microsoft.com/it-it/windows/sync-across-your-devices) di Windows.
* Ossessione per il design. Ok, questa era facile ma la fluidità delle animazioni, la qualità delle icone, l'armonia dei pattern grafici, l'attenzione ai dettagli non è per me paragonabile a ciò che si trova altrove. La OneUI di Samsung è ben curata, certo, ma le app terze non seguono le stesse linee guida e il risultato è sempre quello di una minestra di verdure ben assortita.
* Software di terze parti. Questo è uno dei punti che più mi ha stupito. Il software di terze parti, sia su MacOS che su iOS, è di qualità superiore: più curato graficamente (vedi sopra) e ottimizzato per l'hardware Apple. Un esempio su tutti: lavoro in una azienda Microsoft - oriented. Possibile che Teams funzioni meglio sul mio MacBook che sul Dell di fascia alta che avevo fino a un paio di settimane fa?
  Relativamente ad iOS, questo tema è stato recentemente discusso, grazie ad [alcuni](https://daringfireball.net/2023/01/meanwhile_over_in_androidtown) [spunti](https://daringfireball.net/2023/02/making_our_hearts_sing) di John Gruber, [Matt Birchler](https://birchtree.me/blog/the-shocking-state-of-enthusiast-apps-on-android/) e [Federico Viticci](https://www.macstories.net/stories/the-practicality-of-art-in-software/) che sono partiti dalla nascita di diversi client Mastodon per riflettere sul crescente divario tra le app iOS e quelle Android. Recuperatelo se vi interessa l'argomento perché offre spunti interessanti.
* Batteria. Con iPhone, ma soprattutto con MacBook Pro, l'autonomia è ottima: se con il primo raggiungo le 6-7 ore di schermo acceso, con il secondo posso lavorare tranquillamente per un paio di giorni senza attaccarlo all'alimentatore. Si dice che Intel abbia lavorato molto sui suoi processori di tredicesima generazione per cercare di colmare il gap accumulato dall'uscita dei processori Apple Silicon, vedremo.
* Focus sulla privacy. Apple negli ultimi anni ha fatto della privacy uno dei propri selling point e non perde occasione per [farlo notare](https://www.apple.com/it/privacy/). Non solo è possibile scegliere quali app utilizzare e quali permessi concedere ma le app devono chiedere il consenso per tracciare le attività in app e siti web di altre aziende.

Tutto rose e fiori? Beh, no: ci sono anni di abitudini da scardinare e a volte mi imbatto in alcune scelte o limitazioni che mi fanno gridare WTF a squarciagola. Qualche esempio?
Amo le interfacce minimali e [il mio Home Screen](../../µ/home-screen/) contiene, al momento, un unico widget di Apple Music. Vorrei averlo sul lato destro dello schermo, così da raggiungerlo più facilmente con il pollice. E invece no, perché gli ingegneri di Apple hanno deciso che i contenuti riempiono lo schermo da sinistra verso destra.  
L'app Telefono poi è davvero essenziale se paragonata al dialer Samsung: non c'è anti-spam integrato, manca la possibilità di scegliere di volta in volta quale sim utilizzare, se digito numeri non ricerca nella rubrica, etc.

Passiamo a MacOS: la gestione delle finestre è indietro anni luce rispetto a quella di Windows 11 (per non parlare dei tanti WM disponibili su Linux), così come quella della clipboard.
Capisco lasciare spazio alle app terze però almeno per le funzioni principali si potrebbe fare qualche sforzo in più. Non credete?

Comunque passano i giorni e mi sto già abituando a questa gabbia dorata, consapevole del fatto che sarà sempre più difficile liberarsene in futuro.