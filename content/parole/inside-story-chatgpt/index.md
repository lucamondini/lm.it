---
title: "The inside story of ChatGPT's astonishing potential"
date: "2023-04-27"
description: "Breve sintesi dell'intervento di Greg Brockman (OpenAI) al TED 2023."
summary: "Breve sintesi dell'intervento di Greg Brockman (OpenAI) al TED 2023."
images:
  - thumb.png
tags: 
  - "intelligenza artificiale"
  - "chatgpt"
  - "openai"
  - "ia generativa"
  - "ted2023"
---

{{< youtube C_78DM8fG6E >}}

È uscito da qualche giorno il video dell'[intervento](https://www.ted.com/talks/greg_brockman_the_inside_story_of_chatgpt_s_astonishing_potential) di Greg Brockman, cofondatore di OpenAI, al TED 2023, dal titolo “The inside story of ChatGPT's astonishing potential”.
È interessante perché da un lato anticipa le evoluzioni del prodotto, dall’altro spiega le ragioni dietro al modello di sviluppo scelto da OpenAI e ai relativi tempi di uscita sul mercato.

Riguardo al primo aspetto, Brockman mostra come, grazie a una libreria di plugin, sarà presto possibile estendere funzionalmente ChatGPT, integrandolo a sistemi terzi e portando il risultato della sua elaborazione al di fuori dello strumento stesso. Potremo, ad esempio, chiedere a ChatGPT il menu di una cena con amici, fargli estrapolare in automatico la lista degli ingredienti necessari e ritrovarceli nella wishlist del nostro sito di e-commerce preferito.

Ovviamente, più grandi sono gli impatti sulla nostra vita, maggiore dev’essere la bontà del modello di intelligenza artificiale sottostante, così come la nostra capacità di verificarne il comportamento. Occorre dunque costruire strumenti che rendano scalabile la verifica dei risultati e il fact-checking con l'obiettivo di addestrare e migliorare il modello attraverso feedback di valore.

Estensibilità e miglioramento dei modelli attraverso il feedback cambieranno, secondo Brockman, il nostro modo di interagire con le macchine, arrivando a definire una nuova interfaccia unificata basata sul linguaggio naturale:

> And by having this unified language interface on top of tools, the AI is able to sort of take away all those details from you. So you don't have to be the one who spells out every single sort of little piece of what's supposed to happen.

Nella seconda parte del video, Brockman discute con Chris Anderson del modello di sviluppo adottato da OpenAI e, soprattutto, dei rischi legati all’opportunità di rendere pubbliche già oggi queste tecnologie. La posizione del cofondatore di OpenAI è la seguente: è meglio lavorare in maniera incrementale, immettendo sul mercato prodotti ancora imperfetti ma garantendo all’uomo il tempo di comprenderli a fondo, di adattarsi ai cambiamenti che inevitabilmente porteranno e di costruire l’impianto normativo necessario alla loro regolamentazione.

Mi chiedo: sarà sufficiente? La mia percezione è che, nonostante questo approccio, l’innovazione tecnologica in questo ambito e la nostra capacità di adattamento stiano viaggiando a due velocità molto diverse.