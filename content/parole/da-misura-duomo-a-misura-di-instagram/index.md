---
title: "Da misura d'uomo a misura di Instagram"
date: "2019-01-03"
description: "Instagram e gli impatti su noi stessi, sul rapporto con il nostro corpo e sul modo di percepire lo spazio che ci circonda."
summary: "Instagram e gli impatti su noi stessi, sul rapporto con il nostro corpo e sul modo di percepire lo spazio che ci circonda."
tags: 
  - "design"
  - "instagram"
  - "playground"
---

Instagram, con oltre [un miliardo](https://www.statista.com/statistics/272014/global-social-networks-ranked-by-number-of-users/) di utenti attivi nel mondo, sembra avere [impatti sempre più rilevanti](https://www.buzzfeed.com/elfyscott/heres-how-instagram-affects-our-psychology-according-to) su noi stessi, sul rapporto con il nostro corpo e sul modo di percepire lo spazio che ci circonda.

Proprio su quest'ultimo aspetto si concentra [Inside the most Instagrammable place on Earth](https://www.fastcompany.com/90281989/inside-the-most-instagrammable-place-on-earth), un articolo di FastCompany che parte da queste premesse per parlare della progettazione dei cosiddetti _Instagram playgrounds_, luoghi disegnati per essere fotografati e condivisi sul popolare social network.

> Instagram is no longer just an app, but a visual lens through which we navigate physical spaces.
> 
> Aileen Kwun / FastCompany  

Spazi interattivi ed immersivi come [The Museum of Ice Cream](https://www.museumoficecream.com/) a San Francisco, oggetto dell'articolo, o [The Egg House](https://www.theegg.house/) e [The Color Factory](https://www.colorfactory.co/) a New York City che rendono lo scatto e la condivisione di una fotografia (o, meglio, di un selfie) l'obiettivo principale della loro fruizione.

L'impressione è che ne vedremo nascere sempre di più, dato il [modello vincente](https://medium.com/@irmazandl/instagram-playgrounds-the-future-of-advertising-dfc0bcb52faf) di questi primi progetti: i visitatori alimentano il proprio profilo e, contestualmente, il proprio ego, i fondatori rientrano degli investimenti grazie a biglietti di ingresso non proprio economici (dai 18 ai 39 dollari) e sponsorizzazioni importanti da parte di brand famosi, gli advertiser sono felici di vedere il loro marchio diffondersi velocemente su Instagram.

D'altro canto, il fenomeno non ci deve stupire: a quanti di noi è capitato recentemente di entrare un bar, un negozio o un museo e di pensare: "qui ci starebbe proprio bene una foto da mettere su Instagram"?!  
Ecco, non credo si tratti di un caso.
