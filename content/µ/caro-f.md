---
title: "Caro F."
date: "2020-01-18"
description: "Un pensiero per un caro amico dopo la perdita del padre."
summary: "Un pensiero per un caro amico dopo la perdita del padre."
tags: 
  - "papà"
  - "lutto"
  - "pensieri"
---

{{< alert "whatsapp" >}}
Inviato ad un amico su WhatsApp.
{{< /alert >}}

Caro F.,

ricordo come, dopo la morte di mio padre, mi sforzassi di trovare, nel buio di quei giorni, un appiglio, qualcosa di minimamente positivo al quale aggrapparmi per ricominciare a vivere. Pensavo, ingenuamente, che il fatto di essere stato uno tra i primi, in compagnia, a perdere un genitore, potesse darmi quanto meno la capacità di stare più vicino agli amici che avrebbero affrontato, in futuro, la medesima esperienza.
Mi sbagliavo.

Puoi circondarti di tutte le persone a te più care ma, alla fine della giornata, quando spegni la luce, ci sei solo tu, il tuo bisogno di capire, il tuo dolore.
Ci vorrà tempo, ti avviso, ma è un passaggio fondamentale.
In questi giorni, ti ripeteranno all'infinito di stare vicino a tua madre, cosa di per sé giusta e doverosa ma, a distanza di quasi dieci anni, il consiglio, l'unico, che mi permetto di darti è di non sacrificare per questo il tuo percorso: prenditi tutto il tempo necessario, piangi quando ne hai voglia, stai per conto tuo se ne senti il bisogno. Chi ti vuole bene, capirà.

Un abbraccio.