---
title: "Georgia nel cuore"
date: "2024-02-06"
description: "Un viaggio intenso in un Paese sorprendente."
summary: "Un viaggio intenso in un Paese sorprendente."
tags: 
  - "georgia"
---

Dopo cinque mesi, è ancora difficile per me raccontare questo viaggio, così intenso e sorprendente, in un Paese del quale, prima di partire, quasi non conoscevo la collocazione sulla mappa. Eppure avrei talmente tante cose da raccontare che potrei farne una serie. E forse un giorno la farò pure, anche perché questi scatti sono una goccia nel mare.

La Georgia, ad oggi, è il posto più incredibilmente vario in cui io sia stato: vario per lingua, religione, cultura, paesaggio e clima. Un Paese complesso, dall'alfabeto bellissimo, in cui si passa dagli edifici brutalisti di Tbilisi agli altopiani del Kvemo Kartli e Samtskhe-Javakheti, terre d’esilio e di confine per popoli e minoranze religiose ingrate allo zar: nei loro villaggi hanno vissuto georgiani, armeni, azeri, russi, greci, turchi mesketi e persino tedeschi.
Un paese in cui, appena arrivati al passo di Goderdzi ad oltre due mila metri, una famiglia ti invita a sederti a tavola con loro, e finisci a mangiare pane e formaggio fermentato e a bere chacha, l’acquavite georgiana, brindando ad un improbabile gemellaggio georgiano-italiano (“Chacha? Ma non siete musulmani in questa regione?” - “Sì, ma prima di tutto siamo georgiani!”).
Un Paese in cui nel giro di pochi chilometri le chiese ortodosse lasciano il posto alle minuscole moschee in legno dell’Agiaria, dove i georgiani di montagna si sono convertiti all’Islam dopo quasi trecento anni di dominio ottomano.
Un Paese nel quale ti distrai un attimo e, quando alzi nuovamente lo sguardo, ti chiedi se sei finito in Vietnam perché il paesaggio si riempie di colline dolci, ricoperte da piantagioni di tè e di mandarini.
Un Paese anche molto complicato in cui cercano di convivere l’eredità sovietica, ormai rinnegata dai più, con lo spirito europeista delle nuove generazioni: un contrasto che a volte è fin troppo reale, come sul confine non riconosciuto tra Georgia e Abcasia, la regione separatasi dal paese nel 1992 dopo una guerra sanguinosa.

Mosaici colorati e sanatori abbandonati, grattacieli in costruzione e fattorie sperdute, alte montagne e cabinovie sovietiche: arrivederci Georgia, tu sai che abbiamo un conto in sospeso.

PS: non posso non ringraziare chi ha reso possibile questo viaggio, in primis Eleonora ([painderoute](https://www.painderoute.it/) - [kukushka tours](https://www.kukushkatours.it)), Tommaso (per sempre il nostro [tamada](https://it.wikipedia.org/wiki/Tamada_(società))), Nikita e Levani (saluti alla chat "paglie e videochiamate"); poi i nostri indimenticabili compagni di viaggio, in rigoroso ordine sparso: Margherita, Isabella, Marco, Elisa, Lisa, Giovanni, Caterina, Benedetta, Viola. Vi voglio bene.

![Georgia 1](images/P8030101.jpg)
![Georgia 2](images/P8030155.jpg)
![Georgia 3](images/P8040252.jpg)
![Georgia 4](images/P8040256.jpg)
![Georgia 5](images/P8050429.jpg)
![Georgia 6](images/P8050440.jpg)
![Georgia 7](images/P8050441.jpg)
![Georgia 8](images/P8050459.jpg)
![Georgia 9](images/P8050470.jpg)
![Georgia 10](images/P8050501.jpg)
![Georgia 11](images/P8060534-HDR.jpg)
![Georgia 12](images/P8060604.jpg)
![Georgia 13](images/P8070683-HDR.jpg)
![Georgia 14](images/P8070711.jpg)
![Georgia 15](images/P8080773.jpg)
![Georgia 16](images/P8080810-HDR.jpg)
![Georgia 17](images/P8080819-HDR.jpg)
![Georgia 18](images/P8090932.jpg)
![Georgia 19](images/P8101049.jpg)
![Georgia 20](images/P8111063.jpg)